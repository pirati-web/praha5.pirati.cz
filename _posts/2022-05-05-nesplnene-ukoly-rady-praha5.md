---
layout: post
category: blog
title: Vyhnívání problémů a nesplněné úkoly radnice MČ
date: 2022-05-05
author: Milan Kryl
authorId: milan.kryl
image: posts/nesplneno.png
---

Blížící se konec volebního období a počátek jeho hodnocení se projevil na průběhu včerejšího jednání Zastupitelstva MČ Praha 5. Předseda kontrolní komise Štěpán Rattay (Piráti) předložil zastupitelstvu (seznam nesplněných úkolů)[https://usneseni.praha5.cz/#!Bod/92846] radních a zejména paní starostky a poslankyně Zajíčkové (ODS).  


Ta se utápí v problémech kolem střetu zájmů, chybějící školy v Košířích a prodloužení pronájmu bývalé školní budovy její rodině tamtéž. Navíc jako poslankyně se opakovaně nestíhá účastnit celého zasedání zastupitelstva, jehož termín sama určuje. Nesplněné úkoly a opakovaná neúčast na jednání jsou viditelné důsledky kumulace funkcí na radnici a ve sněmovně. 


Při zasedání zastupitelstva před dvěma měsíci se koalice cítila dotčena seznamem nesplněných úkolů a hlasováním jej odmítla vzít na vědomí. Tím však dosáhla jen toho, že termíny plnění úkolů nebyly prodlouženy a o to více je vidět, že neplní úkoly, které měly být splněny již v loňském roce. Asi proto bylo totéž usnesení tentokrát přijato jednomyslně.


Při (diskuzi o Studii Triangl)[http://barrandov.org/zastupitele-resili-vyjezd-ze-sidliste-barrandov/] zazněla i citace usnesení Výboru dopravy z roku 2019. Výbor již tenkrát přijal jednomyslně požadavek na vypracování projektu stavební úpravy křižovatky Lamačova/K Barrandovu z cílem zvýšit její průjezdnost zejména ve směru mezi sídlištěm a Lidlem. Uvolnění radní za dopravu a předseda výboru dopravy (oba ODS) tak po třech letech znovu slyšeli, že jednomyslná vůle zastupitelů je, aby udělali to, co měli udělat již před třemi lety. 


Na tříletou nečinnost tentokrát místostarosty Herolda (ODS) byla zaměřena (interpelace Milana Kryla (Piráti))[https://www.praha5.cz/interpelace/usneseni-komise-kultury-a-obnovy-pamatek-z-14-3-2019/]. V roce 2019 Komise kultury a ochrany památek místostarostu vyzvala, aby seznámil zastupitelstvo se stavem (ne)jednání o vydání plánu ochrany památkové zóny Barrandov a především, aby o něm jednal s příslušnou radní na MHMP. Jednomyslné usnesení skončilo na dně šuplíku a ve věci nebylo uděláno za tři roky nic.


Neplnění zadaných úkolů a čekání na vyhnití problémů. To vše je vizitka strany, která svojí předvolební kampaň postavila na kritice těch, kteří měli odvahu zahájit opravu Barrandovského mostu. Předseda dopravního výboru Panenka (ODS) říká, že „byla politická chyba Prahy Sobě a Pirátů se teď pustit do opravy mostu, to by ODS nikdy neudělala“. Pražané asi musí pochopit, že vítězství ODS ve volbách je důležitější, než mít opravené mosty. My si pamatujeme, že se nepustila do údržby ani desítky let, kdy v Praze vládla a pokud by vládla znovu, nechala by jej vyhnít.


Další dvě interpelace Štěpána Rattaye (Piráti) směřovaly na místostarostu Tomáše Homolu (STAN) v jehož gesci jsou strategické investice Prahy 5 a kde jsou naprosto vágně využívány, respektive spíše neuplatňovány, (otevřené architektonické soutěže)[https://www.praha5.cz/interpelace/architektonicka-soutez/]. Radnice si totiž nechává zpracovat přehršel architektonických návrhů a studií, které však zadává tzv. na přímo z ruky a neumožní tak širší obci architektů se do rozvoje města se svými návrhy zapojit.


(Následná interpelace)[https://www.praha5.cz/interpelace/zasady-pro-spolupraci-s-investory/] směřovala na radního pro územní rozvoj Zdeňka Doležala (ODS), který i přesto, že zastupitelstvo Prahy 5 na konci minulého roku schválilo nové zásady pro jednání s developery, tato nová pravidla neaplikuje při některých svých vyjednáváních. Radní Doležal i nadále radě městské části předkládá k odsouhlasení smlouvy s developery navržené dle neplatných zásad, které Prahu 5 značně finančně znevýhodňují. Příkladem tomu může být (radou schválená smlouva)[https://usneseni.praha5.cz/usn/#!Bod/92612] o investičním příspěvku investora CIG Kováků, a.s., kde jediným akcionářem této firmy je pan Michal Čamek. Pan Čamek je současně majitelem firmy CENTRA, a.s., která Praze 5 již několik let zajišťuje uklid a správu veřejných prostranství za několik milionů měsíčně. Použitím neaktuálních pravidel tak radní Doležal připravil naši městskou část bezmála o 3 miliony korun na dlouhodobě zanedbávanou občanskou vybavenost. O to mohl být příspěvek developera vyšší, pokud by byly uplatněny aktuální tj. zastupitelstvem schválené zásady.

