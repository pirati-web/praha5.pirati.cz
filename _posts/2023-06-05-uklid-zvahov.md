---
date: 2023-06-05
category: blog
layout: post
title: "Piráti uklízeli na Žvahově"
author: Marie Jungmannová
authorId: marie.jungmannova
# authorId:  uid nekoho z _people (nepovinné)
image: posts/zvahov.jpg
---

Prokopské a Dalejské údolí a jejich přilehlé okolí patří k nejkrásnějším přírodním lokalitám na území Prahy 5. Je to nejen oblíbené místo pro rekreaci a relaxaci, které využívá mnoho zdejších obyvatel i dalších občanů Prahy, ale zároveň zde roste i mnoho vzácných rostlin, žije řada zajímavých živočichů a nacházejí se tu významná paleontologická naleziště a geologické útvary. Za zmínku stojí i Pražský Semmering, který můžete projet motoráčkem na trati ze Zličína na Smíchov jako za starých časů, případně obdivovat smělou konstrukci viaduktu při putování Prokopským údolím.

Přírodní krásy a rozmanitosti v našem okolí nás však také zavazují, abychom o ně pečovali, chránili je a nedopustili jejich ničení a úpadek vlivem lidské činnosti. Ochrana životního prostředí patří k prioritám České pirátské strany, a proto se členové Místního sdružení Pirátů Prahy 5 rozhodli věnovat část první červnové soboty úklidu na úpatí Žvahova, nedaleko stejnojmenné železniční zastávky. Místo samo je příhodným východiskem pro návštěvu výběhu koní Převalského na Dívčích hradech, kde momentálně pražská zoo chová několik jedinců a plánuje založit stádo. Zastávka se nachází pod nimi a nahoru vede poměrně krátká cesta. Pokud se po ní vydáte, odměnou vám nakonec bude i nádherný výhled do údolí Vltavy.

Na úpatí kamenitých svahů v porostu u zastávky se skrývalo překvapivé množství různých odpadků nahromaděných zřejmě za celá léta. Navíc si tu někdo odložil hromadu použitých kabelů, které sice ze zastávky vidět nebyly, ale do přírody opravdu nepatří. Všechny poházené lahve, staré svršky, papíry, sklo a další prapodivné předměty jsme nacpali do pytlů a společně s kabely uložili k zastávce, kam se snadno dostane multikára a v nejbližší době vše odveze. Akci zorganizovala Linda Neubergová a konala se pod vedením člena Stráže přírody hl. města Prahy Iva Novotného v koordinaci s Odborem ochrany prostředí MHMP. Díky všem zúčastněným. 


**Za MS Pirátů Prahy 5**
**Marie Jungmannová**
