---
layout: post
category: blog
title: K projednání strategických dokumentů nebyla veřejnost přizvána
date: 2022-06-27
author: Milan Kryl
authorId: milan.kryl
image: posts/triangl.png
---

**V úterý 28.6. bude Zastupitelstvo MČ Praha 5 projednávat zásadní dokumenty pro svůj rozvoj**. Jedná se o  **Strukturální plán MČ Praha 5, Připomínky MČ Praha 5 k návrhu Metropolitního plánu a Zásady pro spolupráci s investory** za účelem rozvoje veřejné infrastruktury městské části Praha 5. Všechny tyto dokumenty jsou nástroji na základě kterých MČ Praha 5 bude moci ovlivňovat plošnou výstavbu a svůj rozvoj nejméně do roku 2030.

**Na materiálech spolupracovalo jen několik aktivních zastupitelů koalice i opozice** a  jejich projednání ve výborech proběhlo bez většího zapojení zastupitelů a veřejnosti do diskuze. **Zástupci veřejnosti, spolky a společenské organizace nebyli k diskuzi a připomínkování přizvány**, osloveny či informovány. Pokud byste název kteréhokoliv z těchto tří významných dokumentů vložili do okénka pro vyhledávání na webu MČ Praha 5, vyhledávač vám o nich nenajde žádnou informaci (jen starší verzi připomínek a zásad z roku 2018). 

Zatímco informace o projednávání připomínek k Metropolitnímu plánu, byla Magistrátem široce publikována a MČ Praha 5 své připomínky a odkaz na veřejné projednání na svůj web také umístila, zmínku o obou dalších dokumentech nedohledáte.

Radnicí vydávaný časopis Pětka koalice také využila spíše ke své předvolební propagaci s množstvím fotografií politiků než aby informovala veřejnost o tom, kde se s materiály seznámit. O nějaké snaze vyzvat veřejnost, spolky a společenské organizace k zapojení se a připomínkování nemůže být ani řeč. 

Až budete číst předvolební hesla o otevřenosti radnice a veřejné kontrole, neberte je u stran vedoucích radnici Prahy 5 příliš vážně. 

**Milan Kryl, zastupitel MČ Praha 5 za Piráty**


P.S.: Protože strukturální plán není dostupný na webu radnice, rozhodli jsme se jej umístit na web Pirátské strany – Prahy 5, abyste se s nimi mohli seznámit: **[Strukturální plán MČ Praha 5](https://drive.google.com/file/d/1r4zOtJrV5muM8-Gh6M478b0H7kCqFlgS/view?usp=sharing)**
