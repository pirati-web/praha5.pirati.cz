---
date: 2022-05-03
category: blog
tags: rozpočet
layout: post
title: "Koalice na Praze 5 zachází s rozpočtem jako s nafukovacím balónkem"
author: Štěpán Rattay
authorId: stepan.rattay
# authorId:  uid nekoho z _people (nepovinné)
image: posts/finance.jpeg
---

Koalice Prahy 5 (ODS, TOP09, ANO, STAN, SNOP5) nezodpovědně navyšuje rozpočet o 76 milionů, a to jen pár měsíců po schválení rozpočtu na letošní rok. Vládnoucí koalice tak jasně dokazuje, že neumí realisticky a koncepčně plánovat. Piráti proto přicházejí s pozměňovacím návrhem, jak ušetřit 22,7 milionů korun. 


> “Takové navyšování rozpočtu uprostřed roku je nehorázné a nezodpovědné. Současné vedení radnice Prahy 5 si dovolilo vyhlásit soutěž na výstavbu svatební síně na Sacre Coeur s odhadovanými náklady 100 milionů, a to i v situaci, kdy městské části Praha 5 chybí hned tři školní budovy a financování jejich výstavby není zajištěno,” říká předseda kontrolního výboru za Piráty Štěpán Rattay.


Je s podivem, že radní Jan Kavalírek (nyní na kandidátce ODS + TOP09) se při schvalování rozpočtu na rok 2022 chlubil tím, že ušetřil 10 % (99 mil. Kč) oproti roku 2021, a už po čtyřech měsících místostarosta Tomáš Homola (STAN), který je gesčně zodpovědný za realizaci investic, požaduje navíc 76 milionů.


> “Koalice by se měla místo masivního navyšování rozpočtu z rezerv snažit maximálně využívat vícezdrojového financování pro své projekty a nové prostředky na investice získat například na základě spolupráce s hlavním městem Praha a z dalších dostupných zdrojů jako jsou dotace. Radnice by se také měla zaobírat úsporami v jiných nerealisticky naplánovaných položkách,” doplňuje zastupitel a člen finančního výboru za Piráty Karel Bauer. 


V uplynulém roce se čerpání kapitálových výdajů zastavilo na 70 % původních plánů. I letos je zjevné, že řadu plánovaných akcí koalice vůbec neuskuteční. Dlouhodobě katastrofální je třeba situace ohledně revitalizace parků Mrázovka, Kavalírka, Chaplinovo náměstí či Dívčí hrady. Tu mají na starosti místostarostové Lubomír Brož (ANO) a Tomáš Homola (STAN). Je zvláštní, že roce 2017 získala Praha 5 magistrátní dotaci na revitalizaci parku Mrázovka a dodnes ji nedokázala využít. Zejména místostarosta Lubomír Brož (ANO) by proto měl prostředky na investice najít primárně v rámci rozpočtu pro správu zeleně. Minulý rok ostatně nevyužil ani 30 % prostředků, které měl na investice naplánováno.



**Štěpán Rattay**

zastupitel MČ Praha 5 a předseda Kontrolního výboru ZMČ Praha 5
