---
layout: post
category: blog
title: Zastupitelstvo MČ Praha 5 zvolilo novou radu, Piráti mají trojici radních
date: 2022-11-08
author: 
authorId: 
image: posts/rada-zastupitelstvo-2022.jpeg
---

Na úterním zasedání zastupitelstva byla zvolena nová rada MČ Praha 5. V radě jsou zástupci všech koaličních stran – Praha 5 sobě, Pirátů a SEN 21. Tři pirátští zástupci v radě budou mít na starosti gesce dopravy, majetku, kultury, otevřené radnice a IT. Zastupitelstvo také ustanovilo své poradní orgány (výbory). Piráti budou zastoupeni ve všech , předsednická místa obsadí ve Finančním výboru, Školském výboru a Výboru životního prostředí a veřejného prostranství.

Mezi programové priority nové rady bude patřit zejména zvýšení transparentnosti a otevřenosti radnice, zajištění dostatečného počtu míst v mateřských a základních školách, podpora vzniku města krátkých vzdáleností, hospodárné a transparentní nakládání s majetkem, podpora digitalizace a dosažení vyrovnaného hospodaření MČ. 

> „Prioritou pro nás je podpora rozvoje MHD, pěší dopravy i ostatních forem aktivní mobility. Budeme usilovat o bezpečnost a komfort dopravy a prostupnost veřejného prostoru. Podporujeme vznik města krátkých vzdáleností,“ říká Milan Kryl, který bude mít v radě na starosti právě dopravu a také strategický rozvoj. 

> „Chceme zachovat objem majetku obce při zvážení možnosti navyšování bytového fondu. Místo prodeje majetku budeme upřednostňovat jeho opravu. Vyhodnotíme efektivitu a účelnost správy majetku, a provedeme optimalizaci tak, aby byl majetek udržován v co nejlepším stavu za rozumné a přiměřené náklady ze strany obce,“ říká Štěpán Rattay, který do jehož gesce bude spadat majetek a také kultura.

> „Zvýšíme transparentnost úřadu a podpoříme zveřejňování podstatných informací formou přehledných a snadno dostupných nástrojů. Budeme podporovat digitalizaci, a to směrem dovnitř úřadu i při komunikaci s občany. Také budeme iniciovat nejrůznější participační aktivity pro občany městské části.“ říká Filip Karel, který bude mít na starosti gesci otevřené radnice a IT. 

V lednu 2023 bude zastupitelstvu předloženo ke schválení podrobné programové prohlášení nové rady.
