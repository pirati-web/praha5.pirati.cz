---
date: 2023-05-13
category: blog
tags: participace
layout: post
title: "Participativní rozpočet – cesta k lepší Pětce "
author: Filip Karel
authorId: filip.karel
image: posts/finance.jpg
---

Pro Piráty je participace, vedle transparentnosti a otevřenosti, jedním ze základních politických témat. Proto jsem rád, že jsme mohli pracovat na vyhlášení dalšího ročníku participativního rozpočtu „Zlepšuj Pětku“. Ten dává každému možnost na zkrášlení nebo zlepšení funkčnosti některé z lokalit. Nově mají možnost zlepšit prostředí svých škol i žáci základních škol z Prahy 5.

Již po sedmé mají občané Prahy 5 možnost navrhnout projekty, které zlepší veřejné prostory. [**Přihlášky**](https://zlepsujpetku.cz/zlepsuj-petku-2023/poslat-navrh) s náměty je možné až do 30. června 2023 podávat elektronicky. Maximální hodnota jednoho projektu je 500 tisíc korun, celkem je pro letošní rok na tyto projekty vyčleněna částka 2 miliony korun. Během léta bude radnice komunikovat s autory návrhů o případných úpravách, aby byly projekty snáze realizovatelné. Právě komunikaci s navrhovateli chceme věnovat náležitou péči, abychom případné problémy odstranili společně už během přípravné fáze. To zajistí, že samotná realizace proběhne rychleji, než bylo v minulosti zvykem.

Na podzim se uskuteční finální hlasování veřejnosti, během něhož budou vybrány ty projekty, které budou následně uvedeny v život. Chceme se tak vyhnout překážkám, které provázely vybrané projekty z minulých let, z nichž ještě celá řada realizována nebyla. I když na ně máme rezervovány finance ve speciálním Fondu participativního rozpočtu, zatím se nepodařilo překonat všechny problémy, které překáží jejich dokončení. I proto je letos nakonec limit pro jednotlivý projekt nižší. Věřím, že s novými náměty to dopadne lépe. 

Vychovávat k samostatnosti a odpovědnosti chceme také malé členy naší pětkové komunity. Proto může každá škola získat až 50 tisíc korun na projekt, který si vyberou v hlasování žáci školy z námětů svých kamarádů. 

Podrobná pravidla občanské části najdete na webu [**Zlepšuj Pětku**](https://zlepsujpetku.cz/zlepsuj-petku-2023/), informace žákům sdělí jejich školy a vy se o průběhu školského participativního rozpočtu můžete více dozvědět na [**webu**](https://www.praha5.cz/mc-a-urad/spoluprace-s-verejnosti-obcanska-participace/skolsky-participativni-rozpocet/) s přehledem zapojených škol. 

Jsem rád, že do toho jdete společně s námi, a těším se na všechny náměty pro lepší Pětku. 


**Filip Karel**

radní pro informační technologie, otevřenou radnici a participaci 
