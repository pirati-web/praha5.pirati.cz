---
title: Územní rozvoj a výstavba
campaignCategoryUid: 2022-komunalni
campaignGroupUid: volby-2022
uid: uzemni-rozvoj
order: 2
garant: milan.kryl
img: program/program2022-nahledy/uzemni-rozvoj.png
intro: >
  Budeme klást důraz na budování občanské vybavenosti a veřejné infrastruktury. Tím vrátíme rovnováhu funkcí města do územního plánování.  Velké investory zapojíme do výstavby občanské vybavenosti pomocí územních dohod, které budou podmínkou pro komerční výstavbu. Aktivní účastí ve správních řízeních budeme vymáhat respektování pravidel. Doplněním chybějící občanské vybavenosti poklesne potřeba za ní dojíždět do jiných částí města, což se příznivě projeví v intenzitě dopravy.
  
---

## Ohlídáme rovnováhu funkcí města, stojíme za občany, ne za developery 
**Město krátkých vzdáleností.** V základních dokumentech MČ P5 (Strategický plán rozvoje Prahy 5, Strukturální plán MČ P5) budeme prosazovat priority fungování všech oblastí života. Město krátkých vzdáleností =  patnáctiminutové město sníží potřebu rozvážení dětí do škol a kroužků a omezí popojíždění aut.

**Rovnováha funkcí města je prioritou.** V dokumentech HMP (Územní plán, Metropolitní plán) budeme hájit plochy pro občanskou vybavenost, školství, sport a zeleň před změnami pro komerční výstavbu. Nebude tak docházet k mohutné plošné výstavbě bytů bez odpovídající veřejné vybavenosti. 

**Zajistíme výstavbu veřejné vybavenosti.** Město nemá dost vlastních pozemků ani peněz na výstavbu potřebných školních či zdravotnických zařízení.  Zajistíme, aby se developeři při budování rozsáhlých bytových a kancelářských projektů podíleli i na vybudování veřejné vybavenosti a infrastruktury a předali je k provozování městu či městské části.

## Veřejný prostor a zeleň už nebudou Popelkou
**Nepřipustíme zástavbu na úkor zeleně.**  Naše městská část má dostatečně velká rozvojová a transformační území (brownfieldy) pro zajištění bytové výstavby. Nepotřebuje vytvářet ze zeleně další stavební pozemky. Proto jsme se zavázali nepovolit změny územního plánu na úkor zelených a rekreačních ploch.
Budeme důsledně trvat na nepřekročitelnosti koeficientů zeleně stanovených územním plánem.
V nezbytných případech budeme prosazovat náhrady nebo vykoupení pozemku  či výměnu za jiný. V případě kácení stromů pak uplatňovat požadavek na náhradní výsadbu zeleně.

**Uděláme veřejný prostor atraktivním.** Na mnoha místech lze velké dlážděné a asfaltové plochy redukovat ve prospěch trávníku a stromů. Do nových a rekonstruovaných ulic patří stromořadí. 
Vrátíme na veřejná prostranství lavičky i umělecká díla. Doplníme vodní prvky.


## Ochráníme charakter tradičních rezidenčních čtvrtí
**Prosadili jsme pravidla a budeme je vymáhat.** Budeme důsledně trvat na respektování „Pravidel pro posuzování stavebních záměrů ve stabilizovaných územích Prahy 5“, která se nám podařilo iniciovat, navrhnout, prosadit a v r. 2021 na zasedání zastupitelstva městské části schválit.

**Aktivní účast MČ ve stavebním řízení.** Vilové zahradní čtvrti se pod tlakem investorů přeměňují v hustě zastavěná sídliště. Proti porušování předpisů se budeme bránit odvoláním se proti rozhodnutí stavebního úřadu a případně i soudními spory. Nepovolíme umísťování nepřiměřeně velkých domů do proluk a volných prostor ani nahrazování původních rodinných  domků velkými bytovými domy.  Výstavba musí respektovat okolí. 

**Ohlídáme výstavbu v památkových zónách.** Podporujeme návrh na rozšíření ploch podléhajících vyhlášce o památkových zónách i na další vilové zahradní čtvrti (Hřebenky, Košiře, Cibulka…). 
