---
title: Kultura a komunitní život
campaignCategoryUid: 2022-komunalni
campaignGroupUid: volby-2022
uid: kultura.md
order: 8
garant: jiri.kratky
img: program/program2022-nahledy/kultura.png
intro: >
  Kultuře, komunitnímu životu a péči o památky budeme věnovat soustavnou pozornost. Zajistíme, aby lidé, kteří se kultuře a rozvoji komunitního života věnují, měli dostatečné prostředky i vhodné prostředí na pořádané akce a aktivity. Zaměříme se na rekonstrukce vhodných prostor pro divadlo, koncerty a další umělecké i komunitní činnosti. Zasadíme se o to, aby se kultura a komunitní život ubíraly směrem, který si zvolí sami obyvatelé Prahy 5. Odmítáme, aby o tomto směřování rozhodovaly přátelské vazby na radnici. Proto navýšíme množství prostředků rozdělovaných pomocí programových dotací. O rekonstruované prostory budeme pořádat veřejné soutěže,  v nichž rozhodne kvalita předložených koncepcí. Podporujeme také umění a happeningy ve veřejném prostoru a vytvoříme pro ně vhodné podmínky. Prosadíme a budeme dodržovat koncepci péče o památky na území Prahy 5.  

---

## Dostatečné zázemí pro kulturu a sousedské aktivity
**Nové divadlo i koncertní sál.** Divadelních i koncertních prostor je na Praze 5 velmi málo. Vytipujeme a opravíme vhodné prostory pro divadla i koncerty na Praze 5, aby místní například na Barrandově nemuseli za kulturou daleko dojíždět. Pro tyto účely využijeme také prostory v Peškové 7 i budovu Trafačky v Preslově ulici.

**Rozvoj kulturní infrastruktury.** Podporujeme vznik dalších kulturních komunitních center i uměleckých škol a jejich rozvoj tak, aby byly na území městské části rozloženy rovnoměrně. Budeme usilovat o získání prostředků z EU i státních dotací na rekonstrukci vhodných nemovitostí.     

**Podpora komunitního života nabídkou nebytových prostor.** Místním organizacím a komunitám nabídneme za výhodných podmínek k využití nebytové prostory svěřené městské části včetně možných pozemků pro budování komunitních zahrad. Za tím účelem budeme nemovitý majetek průběžně rekonstruovat. 

## Ochrana, katalogizace a rekonstrukce památek

**Portheimka jako místo pro setkávání a kulturu.**  Jedna z nejhezčích budov přímo v centru Prahy 5 má sloužit všem jejím obyvatelům. Zajistíme její rekonstrukci a následné využití nejen pro výstavy, ale také pro různorodé kulturní akce. Provozovatel bude vybrán v transparentním výběrovém řízení a na základě kvality předložené koncepce. 

**Ochrana památek pod dohledem veřejnosti.** Budeme spolupracovat s Národním památkovým ústavem, hlavním městem i s Ministerstvem kultury, aby se kulturním památkám na území městské části dostala náležitá péče a ochrana. O všech památkách na Praze 5 a jejich stavu budeme mít přehled a o jejich průběžné údržbě budeme průběžně informovat veřejnost. Ohlídáme, aby nevznikaly developerské projekty v památkových zónách. Prosadíme koncepci podpory na obnovu památek. Zlepšíme také komunikaci s církevními subjekty.

## Průběžná podpora komunitního a kulturního života

**Efektivní financování vycházející ze skutečných potřeb obyvatel.** Podporujeme rozvoj a navýšení programových dotací na kulturu a systém voucherů na vybrané kulturní aktivity a sousedské setkávání. Zajistíme tak, aby všichni měli stejné šance a nikdo nebyl zvýhodňován prostřednictvím přímých darů. Celý proces podávání a schvalování žádostí a vyúčtování dotací bude administrativně jednoduchý a vše důležité bude možno vyřídit elektronicky. Zasadíme se také o funkční financování pomocí participativního rozpočtu tak, aby se hlasování zúčastnilo co nejvíce obyvatel Prahy 5 a vítězné projekty se opravdu realizovaly.  

**Podpora umění ve veřejném prostoru.** Prostřednictvím finanční podpory, vytipovávání vhodných prostor i aktivní komunikace s umělci zajistíme, aby Praha 5 byla živým místem, kde se umění daří nejenve vnitřních prostorách ale i venku v parcích a ulicích. Land art, street art, umělecká díla i komunitní akce budeme podporovat koncepčně a dlouhodobě. Rozhodující nebude vkus zastupitelů, ale odborné i laické veřejnosti. 

**Přehledné informování o kultuře a propagace komunitních akcí.** O komunitních a kulturních akcích budeme informovat pomocí přehledného a pravidelně aktualizovaného kalendáře na webu MČ Praha 5.  
