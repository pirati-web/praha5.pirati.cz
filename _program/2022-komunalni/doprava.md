---
title: Doprava
campaignCategoryUid: 2022-komunalni
campaignGroupUid: volby-2022
uid: doprava
order: 10
garant: milan.kryl
img: program/program2022-nahledy/doprava.png
intro: >
  Podpoříme výstavbu záchytných parkovišť P+R na vnějším prstenci Prahy a provoz husté a kvalitní sítě MHD. Podpoříme další rozvoj nejkapacitnějšího druhu dopravy - kolejové, tj. výstavbu dalších tramvajových tratí i budování zastávek příměstské vlakové dopravy ve městě. Tím nabídneme nejen dojíždějícím řidičům příznivé varianty, které mohou převzít část zátěže automobilové dopravy a spolu se zefektivněním provozu zón placeného stání uvolnit více parkovacích  míst pro rezidenty v  bezprostřední blízkosti jejich bydliště. K prioritám i nadále budeme řadit maximální plynulost MHD a bezpečnost chodců pomocí dopravních opatření na velmi frekventovaných trasách.

---

## Doprava rychlá a bezpečná

**Motivačním systémem parkování snížíme počet dojíždějících aut nerezidentů.** Hlavní dopravní tahy jsou denně přetížené až do samotného centra města za prací dojíždějícími Středočechy. Také parkování vozů dojíždějících před domy rezidentů činí místním problémy. Klíčovou prioritou je prosazení a zavedení plošně řešené regulace automobilové dopravy, která ve špičkách motivuje dojíždějící k přechodu na MHD. Současně je nezbytné rezidentům zajistit dostatek parkovacích míst.  Navýšení kapacit a vybudování nových odstavných parkovacích stání na vhodně vybraných místech vnějšího okraje města je třeba navázat na kapacitní linky MHD.  Odstavování aut nerezidentů v P+R na kraji města přinese celkové zklidnění nadměrné automobilové zátěže v naší městské části a uvolní parkovací místa pro její obyvatele. 

**Zvýšíme bezpečnost chodců technickými úpravami komunikací.** Důraz na bezpečnost chodců a účastníků městské hromadné dopravy společně se snižováním hladiny hluku a prašnosti na extrémně přetížených páteřních komunikacích je druhým pilířem programu v oblasti dopravy. Důležité je i zklidnění a zpřehlednění dopravních situací pro cestující MHD v okolí základních a středních škol i mateřinek. Každý účastník hromadné dopravy se musí v souvislosti s provozem cítit bezpečně (např. při čekání na ostrůvku zastávky MHD nesmí být ze strany jakýchkoliv dopravních prostředků ohrožován ). Vyzveme všechny ředitele škol, aby se aktivně zapojili a v rámci výuky umožnili dětem též promlouvat do řešení, která povedou k posílení bezpečnosti a zklidnění automobilové dopravy v bezprostředním okolí jejich škol a školek. 

## Pěšky, na kole či po železnici kamkoli

**Propojíme zelené pásy parků a lesů pěšími trasami a cyklostezkami.** Občané Prahy 5 by měli mít možnost se pohybovat bezpečně pěšky mezi parky a lesoparky, které budou na sebe logisticky a dopravně navazovat s ideální patnáctiminutovou dostupností pro rezidenty z okolí. Předložíme koncepci pro výstavbu cyklotrasy v úseku Anděl  - Poštovka. Hlavní cyklotrasu A1 podél Vltavy propojíme s přívozem přes Císařský ostrov a přivedeme po ní cyklisty bezpečněji do centra Prahy nebo směrem ven podél Vltavy. Cyklotrasami k městu připojíme i západní (Košíře, Motol,Jinonice) a jihozápadní oblast Prahy 5 (Barrandov a okolí). 
Spolu s cyklostezkami budeme investovat do naučných stezek a cest spojujících rezidenční čtvrti s Chuchelským hájem, Prokopským údolím, Dívčími hrady apod.

**Lokální železniční tratě jako plnohodnotná MHD a alternativa pro individuální automobilovou dopravu.** Pražský Semmering má potenciál být více využit jako plnohodnotná MHD. Předpokladem jsou jeho elektrifikace a razantní posílení spojů. Železniční trať Beroun přes Rudnou (Dalejské údolí, Řeporyje) a zesílení nákladní železničníl.dopravy mělo částečně za důsledek vytlačení osobní železniční dopravy. Tyto tratě mohou obsluhovat lokality Motola, Košíř, Jinonic, Hlubočep, ale i dalších příměstských lokalit, Ořecha, Rudné, Loděnic, Hostivic, Řep a Zličína.  Vše dle možných kapacit Smíchovského nádraží. Praze 5 odlehčíme od Individuální automobilové dopravy, která rezidentům zatěžuje prostředí, působí hluk a zvyšuje nároky na bezpečnost chodců a cestujících MHD.
