---
title: Vzdělávání a školství
campaignCategoryUid: 2022-komunalni
campaignGroupUid: volby-2022
uid: skolstvi
order: 5
garant: filip.karel
img: program/program2022-nahledy/skolstvi.png
intro: >
  Zajištění dostatečného počtu míst v mateřských a základních školách bude naší prioritou. Najdeme zdroje financování na navyšování kapacit ZŠ (např. stavba nových škol na Smíchově a v Košířích) i na vyřešení akutního nedostatku míst v MŠ na Barrandově a na Smíchově. Budeme usilovat o to, aby obě nově budované základní školy (Smíchov City, Košíře – Na Výši) byly od samého začátku koncipované jako moderní vzdělávací instituce. Hlavní principy, které budeme prosazovat budou respektující přístup, komunitní charakter, pozitivní motivace a radost z učení a vzdělávání pro 21. století. Budeme dbát o zvyšování kvality vzdělávání ve všech školách a školkách a podporovat vzájemnou komunikaci města, ředitelů, pedagogů, rodičů i dětí. Každá škola si musí najít svou jedinečnou cestu a vědět v čem bude vynikat. Budeme podporovat další digitalizaci škol s cílem především ulevit školám od administrativy.

---

## Dostatek míst ve školách a školkách
**Zajištění dostatečného počtu míst v mateřských a základních školách** bude naší prioritou. Najdeme zdroje financování na dostatek míst v učebnách, dostavbu dalších – odborných a venkovních učeben. Připravíme naše školy na další demografický vývoj. Nedostatky i míst ve školách budeme řešit s předstihem. Jako nejvíce palčivé pro období 2022 – 2026 vnímáme
- Kapacity mateřských škol na Barrandově (do roku 2026 bude potřeba min. 120 nových míst)
- Kapacity mateřských škol na Smíchově (do roku 2026 bude potřeba min. 90 nových míst)
- Kapacity základních škol v Košířích (nová škola musí mít kapacitu min. 300 žáků)

**Zajistíme, aby se neopakovaly krizové situace** (viz situace v Košířích). Každý rok budeme aktualizovat příslušné dokumenty s údaji o naplněnosti škol a s demografickými odhady. Tyto dokumenty budou popisovat jednotlivé lokality Prahy (nikoliv pouze „celkové součty“) a budou každý rok projednávány veřejně na školském výboru i na zastupitelstvu.

**Budeme aktivně vyhledávat a využívat možnosti dotací** na navyšování kapacit základních a mateřských škol.

**Budeme podporovat alternativní formy péče o děti do 6 let** (dětské skupiny, lesní školky, sdílené chůvy apod.). Pro řadu rodičů je takto zajištěná péče o děti atraktivnější než klasická školka, zároveň její zajištění je daleko flexibilnější než stavení nových budov.

## Nové školy – Smíchov City + Košíře
**V období let 2022–2026 bude probíhat stavba dvou nových základních škol** – Smíchov City a Na Výši (Košíře). Tyto dvě stavby budeme vnímat především jako příležitost vybudovat na Praze 5 moderní vzdělávací instituce a zvýšit tak pestrost vzdělávací nabídky.

**Zajistíme dostatečný čas a energii k diskusi o vzdělávacím konceptu nových škol.** Do diskuse zapojíme rodiče budou cích žáků i další rodiče z Prahy, ředitele a učitele škol na Praze 5, ředitele škol a zástupce měst, kde došlo v nedávné minulosti k otevření nových škol.

Budeme prosazovat následující koncept a vizi nových škol:
- **Komunitní charakter** – otevřená škola, aktivně zapojená do dění ve svém okolí
- **Respektující přístup** – společné vytváření pravidel a společný respekt k pravidlům; podpora osobní odpovědnosti; důvěra; partnerství; bezpečné prostředí
- **Pozitivní motivace a radost z učení** – podpora samostatnosti dětí; podpora formativního hodnocení; objevování potenciálu každého dítěte; individuální přístup
- **Vzdělávání pro 21. století** – obsah i forma vzdělávání musí odpovídat tomu, jaká doba přijde (nikoliv tomu, jaká byla v minulosti)

## Pestrost vzdělávací nabídky a podpora zvyšování kvality škol
**Budeme podporovat školy v tom, aby si našly svou vlastní cestu.** Každá škola by měla najít něco, v čem chce být jedinečná a vynikající a dlouhodobě o to usilovat. Nejsme zastánci „unifikovaného“ školství. Každá škola má svůj vlastní a odlišný charakter, lokalitu, velikost, složením pedagogického sboru apod. 

**Budeme školám poskytovat nástroje zpětné vazby a hodnocení.** Rozhodně ale nejsme zastánci plošného hodnocení a srovnávání škol! Zpětná vazba má především sloužit vedení škol i pedagogickému sboru pro plánování další práce a dalšího rozvoje školy.

**Budeme podporovat učitele ve výměně zkušeností a vzájemném setkávání** (navážeme tak na aktivity, které probíhaly v minulém období). Spolupráci budeme podporovat jak uvnitř jednotlivých škol, tak i mezi jednotlivými školami.

**Vytvoříme podmínky pro šíření aktivního využívání moderních technologií ve výuce.** Budeme podporovat sdílení vzdělávacích materiálů mezi učiteli. Najdeme zdroje financování pro větší uplatnění moderních technologií ve školách. 

**Zpracujeme koncept podpory alternativních směrů vzdělávání na Praze 5.** Na Praze 5 je několik soukromých mateřských i základnách škol, samotná Praha 5 je pak přímo zřizovatelem ZŠ Waldorfská v Jinonicích. Neexistuje však žádný dokument, který by popisoval to, jakým způsobem chce městská část podporovat rozvoj různých směrů vzdělávání. To se týká předškolního i školního vzdělávání.

**Podpoříme ředitele škol a vedení škol v osobním růstu.** Podpoříme rozšíření „středního managementu“ škol, tak aby mohli ředitelé škol delegovat více pravomocí. Budeme dbát na průběžné vzdělávání ředitelů škol a rozvoj leadershipu.

**Budeme usilovat o to, aby ředitelé škol byli vybíráni v otevřených výběrových řízeních** a aby řediteli škol byly jmenovány silné pedagogické osobnosti s jasnou a konkrétní vizí rozvoje školy.

## Materiální i nemateriální podpora škol
**Půjdeme cestou další digitalizace a snižování administrativy.** Zasadíme se o aktivní přístup odboru školství k možnostem usnadnit ředitelům a školám řešení rutinních i neočekávaných situací. Zasadíme o co nejmenší množství papírování a výrazně zlepšíme digitální propojení odboru školství s řediteli.

**Budeme pokračovat v modernizaci škol.** Na modernizaci učeben i zázemí škol budeme hledat aktivně možnosti financování externích zdrojů (zejména evropských fondů). Budeme podporovat průběžnou obnovu materiálního vybavení škol.

**Budeme školám dávat podporu pro maximální využití dotací.** V příštím období budou školy k mít různé možnosti získání finančních nadstandartních prostředků (nové operační programy ESF, Národní plán obnovy apod.). Školám pomůžeme s administrativou, která je s dotacemi spojena.
